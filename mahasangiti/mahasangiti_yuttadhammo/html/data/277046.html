<html>
<div class="i">1.3.1.7 Sotāpannasutta</div>
<div class="h">Khandhasaṃyutta</div>
<div class="h">Uparipaṇṇāsaka</div>
<div class="h">Antavagga</div>
<div class="h">Sotāpannasutta</div>
<div class="q" id="p_13S3_670"> <div class="divNumber">109.</div> <div class="p">
<span class="pN">670</span>Sāvatthinidānaṃ. “Pañcime, bhikkhave, upādānakkhandhā. Katame pañca? Seyyathidaṃ—  rūpupādānakkhandho…pe…  viññāṇupādānakkhandho. Yato kho, bhikkhave, ariyasāvako imesaṃ pañcannaṃ upādānakkhandhānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. Ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti. </div>
</div>
<div class="CENTER" id="p_13S3_671">
<span class="pN">671</span>Sattamaṃ.</div>
</html>
