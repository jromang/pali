<html>
<div class="i">2.4.1 Bhikkhusutta</div>
<div class="h">Dutiyapaṇṇāsaka</div>
<div class="h">Samaṇavagga</div>
<div class="h">Bhikkhusutta</div>
<div class="q" id="p_16A7_632"> <div class="divNumber">85.</div> <div class="p">
<span class="pN">632</span>“Sattannaṃ, bhikkhave, dhammānaṃ bhinnattā bhikkhu hoti. Katamesaṃ sattannaṃ? Sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti. Imesaṃ kho, bhikkhave, sattannaṃ dhammānaṃ bhinnattā bhikkhu hotī”ti. </div>
</div>
<div class="CENTER" id="p_16A7_633">
<span class="pN">633</span>Paṭhamaṃ.</div>
</html>
