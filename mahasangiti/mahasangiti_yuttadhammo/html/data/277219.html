<html>
<div class="i">1.3.4.7 Ajjhattaaniccahetusutta</div>
<div class="h">Saḷāyatanasaṃyutta</div>
<div class="h">Tatiyapaṇṇāsaka</div>
<div class="h">Devadahavagga</div>
<div class="h">Ajjhattaaniccahetusutta</div>
<div class="q" id="p_13S4_795"> <div class="divNumber">140.</div> <div class="p">
<span class="pN">795</span>“Cakkhuṃ, bhikkhave, aniccaṃ. Yopi hetu, yopi paccayo cakkhussa uppādāya, sopi anicco. Aniccasambhūtaṃ, bhikkhave, cakkhu kuto niccaṃ bhavissati…pe…  jivhā aniccā. Yopi hetu, yopi paccayo jivhāya uppādāya sopi anicco. Aniccasambhūtā, bhikkhave, jivhā kuto niccā bhavissati…pe…  mano anicco. Yopi, bhikkhave, hetu yopi paccayo manassa uppādāya, sopi anicco. Aniccasambhūto, bhikkhave, mano kuto nicco bhavissati. Evaṃ passaṃ, bhikkhave, sutavā ariyasāvako cakkhusmimpi nibbindati…pe…  jivhāyapi nibbindati…pe…  manasmimpi nibbindati, nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. </div>
</div>
<div class="CENTER" id="p_13S4_796">
<span class="pN">796</span>Sattamaṃ.</div>
</html>
