<html>
<div class="i">2.2.2 Dutiyasaññāsutta</div>
<div class="h">Dutiyapaṇṇāsaka</div>
<div class="h">Saññāvagga</div>
<div class="h">Dutiyasaññāsutta</div>
<div class="q" id="p_16A5_401"> <div class="divNumber">62.</div> <div class="p">
<span class="pN">401</span>“Pañcimā, bhikkhave, saññā bhāvitā bahulīkatā mahapphalā honti mahānisaṃsā amatogadhā amatapariyosānā. Katamā pañca? Aniccasaññā, anattasaññā, maraṇasaññā, āhāre paṭikūlasaññā, sabbaloke anabhiratasaññā—  imā kho, bhikkhave, pañca saññā bhāvitā bahulīkatā mahapphalā honti mahānisaṃsā amatogadhā amatapariyosānā”ti. </div>
</div>
<div class="CENTER" id="p_16A5_402">
<span class="pN">402</span>Dutiyaṃ.</div>
</html>
